# Loppuraportti - JEEOVI

Ryhmän jäsenet:
- Viljami Ranta
- Jouko Mälkönen
- Eetu Aalto
- Isabel Suorsa
- Oskar Ruokolainen
- Emil Malk

## Sprinttien aikana kohdatut ongelmat

### Sprint 1

Ensimmäinen sprint sujui ryhmältä kohtalaisesti. Arvostelukriteerit täyttyivät yhtä lukuunottamatta ja kaikki sprintiin valitut user storyt toteutettiin hyväksymiskriteerien mukaisesti.

Sprint ja samalla koko projekti suunniteltiin kattavasti tapaamisessa, mikä selkeytti työskentelyä. Tästäkin huolimatta ryhmän työskentelyssä oli ongelmia. Työn jakautuminen ajallisesti painottui sprintin loppupäähän ja sovelluksen toimiva versio saatiin kasaan vain minuutteja ennen asiakastapaamista. Teknisiä ongelmia esiintyi tietokannan käytössä. Ryhmän työskentelyä hankaloitti yhden jäsenen sairastumisen aiheuttama työmäärän uudelleenjakautuminen. Edellä mainitut ongelmat johtuivat pitkälti ryhmän kommunikaation puutteesta, jota pyrittiin korjaamaan seuraavissa sprinteissä.

### Sprint 2

Toinen sprint sujui ryhmältä paremmin kuin ensimmäinen. Arvostelukriteerit täyttyivät pääosin ja kaikki sprintiin valitut user storyt toteutettiin hyväksymiskriteerien mukaisesti.

Sprintissä työn jakautuminen oli ajallisesti tasaisempaa, mutta määrällisesti edelleen osittain epäselvää. Arvosteltavista asioista jäi tämän vuoksi saamatta valmiiksi robot-testit ja uusi release. Robot-testien toimivuuden kanssa oli myös teknisiä ongelmia. Retrospektiivissä sovittiin työn ajallisen jakamisen tasoittamisesta ja viikoittaisen asiakastapaamispäivän rajoittamisesta vain testien tekemiseen. Keskustelua retrospektiivissä käytiin myös erityisesti kommunikaatioon liittyen ja sen lisäksi todettiin, että parikoodaus on hyvä ja toimiva työskentelytapa.
Ryhmä kehitti kommunikaatiotaan, joskin sen puute oli edelleen suurin syy ilmenneisiin ongelmiin.

### Sprint 3

Kolmannessa sprintissä työskentely alkoi vähitellen sujuvoitua. Arvostelukriteerit täyttyivät lähes kautta linjan ja sprinttiin valitut user storyt toteutettiin hyväksymiskriteerien mukaisesti.

Sprint alkoi kattavalla suunnittelutapaamisella, jonka ansiosta työtehtävät oli jaettu selkeästi ja user storyt valmistuivat testeineen suurimmaksi osaksi hyvissä ajoin siitäkin huolimatta, että tälläkin viikolla yksi ryhmän jäsenistä oli koko sprintin kipeänä ja ei pystynyt työskentelemään projektissa. Aiemmista viikoista oppineina ryhmä kehitti kommunikaatiotaan. Ryhmän jäsenet antoivat selkeitä ilmoituksia muille oman työnsä vaiheista vähentäen epätietoisuutta ja osasivat pyytää apua, kun sitä tarvitsivat. Harmia sprintin loppua kohti aiheutti pieni osa integraatiotestauksesta, jonka tekninen toteutus oli haastava. Tästä syystä release-version julkaiseminen tehtiin vain hetki ennen asiakastapaamista. Asiakastapaamiseen ryhmä asteli tyytyväisenä ja hyvillä mielin: työt oli tehty hyvin ja ajallaan. Tästä tunteesta huolimatta asiakastapaaminen ei ollut erityisen onnistunut. Kävi ilmi, että hetkeä aiemmin tehty julkaisu ei ollut ehtinyt kokonaisuudessaan lataantumaan nettiin ja varasuunnitelman puuttuessa aikaa tuhraantui paikallisen version auki saamiseen. Asiakas ei tätä takeltelua erityisesti arvostanut, mutta hyvän ryhmähengen ja tsemppauksen ansiosta ryhmä aloitti viimeisen sprintin päättäväisenä ja intoa puhkuen: Tästä tulisi kaikkien aikojen sprint!   

### Sprint 4

Neljäs sprintti sujui ryhmältä hyvin. Arvostelukriteerit täyttyivät ja user storyt toteutettiin hyväksymiskriteerien mukaisesti, myös yksi bonus-story, jonka toteutumista ei alun perin varmistettu asiakkaalle.

Sprinttiin mennessä työskentelytavat ja -käytänteet olivat hioutuneet ryhmällä varsin toimiviksi, eikä isompia ongelmia esiintynyt. Työnjako oli jo aikaisemmistakin sprinteistä lähtien tehty selkeäksi, mutta tällä kertaa ryhmäläiset auttoivat aktiivisesti toisiaan ja toimivat yhteen hiileen puhaltavana kokonaisuutena. Teknisiä ongelmia esiintyi sort- ja filter-ominaisuuksien kehittämisessä. Yhteistyön kautta näistäkin ongelmista selvittiin ja saatiin ominaisuudet valmiiksi ennen aikarajaa. Vielä tässä neljännessäkin sprintissä osa työstä tapahtui varsin myöhään, joskin tällä kertaa tämä johtui huolellisuudesta, koska kyseessä oli loppupalautus. 

## Mikä sujui hyvin, mitä pitäisi parantaa?

Hyvän ryhmähengen avulla parannusta tapahtui koko ajan läpi miniprojektin. Kuten jo kirjoitettu, alussa oli takeltelua, mutta työtahdin selkeytyessä ja toisten auttamisella prosessi helpottui. Mitä pitemmälle näitä sprinttejä päästiin, sitä paremmin ryhmä toimi, joten on tosiaan hyvä, että on neljä sprinttiä kolmen sijaan. Eri aluepiirien hoitaminen levittäytyi myös tasaisemmin eri henkilöille sprinttien myötä kokemuksen ja ymmärryksen karttuessa.

Parannettavaa oli synergia eri taskien välillä, eli ei pelkästään yleinen kommunikointi siitä mitä tekee ja missä vaiheessa on, mutta myös hyvin sidoksissa olevien taskien tekijöiden kannattaa olla erittäin tarkkana siitä, että he ovat jatkuvasti kommunikoinnissa osiensa yhteensopivuudesta. Toista taskia tekevä voi kaiken lisäksi huomata seikkoja ei pelkästään osien toiminnasta erikseen, mutta myös molempien osien yhteistoiminnasta, joita toinen ei sattumoisin pannut merkille. Tämän saralla on ollut onnistumisia, mutta kehitettävääkin on yhä. Lisäksi kaikenlaisia vinkkejä voi antaa paljon enemmän kaikille toisille viestimien kautta, koska monesti ei vain yksin huomaa jotain seikkaa, jonka toinen toiselta näkökannalta näkee selvästi.

## Mitä opittiin, mitä olisi haluttu oppia, mikä tuntui turhalta

Projektin aikana opimme paljon ohjelmistotuotannon käytännön ongelmista ja niiden ratkaisusta. Teorian soveltaminen käytännössä paransi myös sen ymmärrystä. Erityisesti kommunikaatio parani projektin myötä, kun opimme hiljalleen ymmärtämään läpinäkyvyyden periaatteen tärkeyden, sekä keinoja sen toteuttamiseen. Ohjelman ja sen osien suunnittelussa on vielä paljon opittavaa, vaikka ryhmä siitä suoriutuikin kunniallisesti. Lisäksi opimme lukuisia pieniä käytännön seikkoja muun muassa siitä, mitkä ominaisuudet kannattaa toteuttaa samassa branchissa.

Oikeastaan mikään prosessiin liittyvistä asioista ei tuntunut turhalta. Tämä oli monelle meistä ensimmäinen tai yksi ensimmäisistä ryhmäprojekteista, joten oli erittäin hyödyllinen kokemus päästä työskentelemään muiden ihmisten kanssa. Kokemukset toki vaihtelevat paljon eri ihmisten ja ryhmien välillä, mutta opimme jatkuvasti lisää sekä voimme hyödyntää tietämystämme ja kokemuksiamme uusissa projekteissa.
